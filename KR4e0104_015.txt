# -*- mode: mandoku-view; -*-
#+TITLE: 古穰集
#+DATE: 2015-08-25 00:20:00.576012
#+PROPERTY: ID KR4e0104
#+PROPERTY: BASEEDITION WYG    
#+PROPERTY: JUAN 卷十五
<pb:KR4e0104_WYG_015-1a>¶
欽定四庫全書¶
　古穰集巻十五¶
　　　　　　　　　　　　　明　李賢　撰¶
　　墓表¶
　　　贈御用監太監阮公墓表¶
公姓阮諱浪世家交阯永樂中太宗皇帝因安南作亂¶
遣將征之衆悉歸附時公甫十餘歲特俊爽被選入掖¶
庭太宗見而竒之冀成其才命讀書於内舘公穎敏好¶
<pb:KR4e0104_WYG_015-1b>¶
學孜孜不倦遂博通羣書頡頏儒者然德性惇篤能以¶
禮自持與物無競輩行莫不折已加敬焉用是太宗命¶
理尚衣監事公益敬謹小心克勤所事洎侍仁宗尤愛¶
其才將有寵任之漸宣宗初遂擢奉御俾掌寶鈔司時¶
官軍直禁衛者宜置金牌特委公督治事不日而完宣¶
德三年西洋諸國進御船抵廣南有司馳報宣宗以為¶
封堵寶物必得其人命公馳徃處置周密而還所歴秋¶
毫無犯宣宗甚喜賞賚殊厚五年宣宗念敵人弗率親¶
<pb:KR4e0104_WYG_015-2a>¶
帥六師出塞以振威武公扈征有功陞御用監右丞正¶
統改元之初今上以公為先朝舊臣多效勞勩特陞左¶
少監侍上十有五年恭慎不懈如一日及上居南宫公¶
復以老成端謹入侍左右事無大小悉咨委之時景泰¶
已易太子奸臣覬圖爵賞構辭加害言公欲糾衆復立¶
正統又欲公旁引内外勛舊羅織成狀百端拷掠雖極¶
其慘毒未肯承服遂忍恨而死終不累人聞者莫不酸¶
辛嗚呼公能之死不變以息内外勛舊之禍視古之剖¶
<pb:KR4e0104_WYG_015-2b>¶
心明誣者亦何讓哉公生於洪武某年九月九日卒於¶
景泰三年七月十二日春秋若干今皇上復位改元天¶
順首誅奸惡而深悼公之誣枉特贈公御用監太監賜¶
以秘噐如禮斂之復令所司擇地為營塜壙遣官諭祭¶
以妥其靈公雖弗克享髙爵於生前而所以表公之節¶
白公之心傷公之亡寵眷已極則公之死不為徒死所¶
謂有重於泰山者也司設監丞賈公安猶慮公之行實¶
未盡暴於世屬予為表刻石墓道以示不朽云¶
<pb:KR4e0104_WYG_015-3a>¶
　　　資善大夫吏部左侍郎俞公墓表¶
竊怪夫世之人見害必避見利必趨已而避害者得害¶
趨利者失利大抵不知命者也若夫知命者遵道而行¶
盡其在已人謂蹈害而利反至焉人謂失利而害莫侵¶
焉豈非明哲之士哉今之士效用於世能若是者其惟¶
俞公乎公諱山字積之别號梅莊先世居汴有仕宋者¶
扈蹕南渡因占籍嘉興遂為秀水人髙祖瑞卿曽祖禮¶
之俱不仕祖伯綱父璿俱不幸坐累遷戍而死人咸惜¶
<pb:KR4e0104_WYG_015-3b>¶
之後以公貴俱累贈資善大夫太子少傅兼吏部左侍¶
郎妣王氏鄉先生逹道之女累封太夫人公生而岐㠜¶
風骨秀爽志趣不凡逹道見而異之曰俞氏之昌其在¶
兹乎遂妻以子弱冠補郡庠生治春秋從西園李先生¶
講學專業不懈至忘寢食踰年即得其奥義永樂癸卯¶
領鄉薦以祖妣周氏垂老不忍去左右就養者三載宣¶
德丁未乃入太學時祭酒四明陳先生師道尊嚴慎許¶
可六舘之士肅然惟待公以色庚戌春遂中乙榜人或¶
<pb:KR4e0104_WYG_015-4a>¶
諷之曰以子之才乃屑就邪公曰命也不可强遂得蘓¶
之崑山訓導崑山之士樂公善教莫不爭先奮勵底于¶
成俄丁外艱諸生攀留弗克有隨之抵家受業者正統¶
丙辰服闋調常之宜興時公之執友楊氏適主師席遂¶
同心率教士習丕變未幾丁祖母憂宜興之士思之不¶
置爭詣提學御史留之弗果正統庚申服除赴京時朝¶
廷嚴勅吏部擇儒官以輔親藩人皆托故避之公曰自¶
有定數吾何避為遂選擢郕王府伴讀公既居是職若¶
<pb:KR4e0104_WYG_015-4b>¶
將終身日勤講説不少輟禄微數窘畧不芥意弟子從¶
㳺者益衆慕求公之文者接踵於門正綂己巳景泰即¶
位進公鴻臚左寺丞時都御史楊善掌寺事雅重公薦¶
陞左少卿踰月拜吏部右侍郎賜誥命階嘉議大夫尋¶
轉左侍郎壬申進兼太子少傅復賜誥命階資善大夫¶
乆之忽嬰風疾朝廷屢遣太醫徃視後少愈景泰乙亥¶
乃上疏乞骸骨不許且慰留之踰年請之益切人或謂¶
曰委任方隆疾以漸瘥何苦欲休公曰隆替相尋亦理¶
<pb:KR4e0104_WYG_015-5a>¶
之常吾非不戀明時揣分宜休况以疾乎復上疏懇辭¶
朝廷重違其意特允其請賚與甚厚俾乘驛舟以歸别¶
之日公卿大夫設祖帳都門外觀者如堵莫不嗟嘆曰¶
于今復見古人矣既歸越數歲舊疾復作竟弗起公生¶
于洪武己卯六月四日卒于天順改元十月九日享年¶
五十有九卜塟嘉興永豐鄉之原所著梅莊集若干巻¶
藏于家配沈氏累封夫人生男三長曰謨次曰誥工科¶
給事中改判兖之沂州次曰諫女一未笄而沒孫男三¶
<pb:KR4e0104_WYG_015-5b>¶
孫女二公為人敦厚簡靜於勢利澹如也在藩邸時嘗¶
衍義經書纂成講章尤善諷諫屢有裨益及顯用之日¶
持以正大守以清謹不市私恩不取容悦人皆知為君¶
子人也景泰初議迎復之禮公奮然曰鑾輿回則人心¶
安力賛其成言官有持正被嫉者公曲為調䕶竟致顯¶
用其佐銓衡也人才多所拔用未嘗自言曰薦賢為國¶
豈為私也噫公之行藏不避害不趨利已而未嘗有害¶
吉無不利者如此雖嗇於壽而立心制行之髙俯仰無¶
<pb:KR4e0104_WYG_015-6a>¶
愧足以暴白於天下後世矣¶
　　　通議大夫兵部右侍郎宋公墓表¶
有衰絰而深墨其容者造子云自南京來泣且告曰孤¶
之父先生故人也屬纊時謂孤曰表吾墓者必屬先生¶
孤敢奉遺命以請予悲其意不忍辭按侍郎俞宗立狀¶
公諱琰字廷珪拙菴其别號也系出唐廣平文貞公之¶
後世居邢州之南和唐末有為浙之奉化令者因土著¶
焉詩禮相承歴宋元弗替曽祖起潜為元鄮山書院山¶
<pb:KR4e0104_WYG_015-6b>¶
長方國珍據四明即歸隠祖允宜性勤學尤喜成才為¶
塾以教鄉族子弟有遺規焉父諱原亮人稱竹軒先生¶
而祖與父俱以公貴贈通議大夫兵部右侍郎祖妣蔣¶
氏妣朱氏俱贈淑人公生於洪武壬申二月二日自幼¶
穎敏甫六歲讀書日記千百言遂能吟詠得句甚竒鄉¶
先達嘆異之永樂初為邑庠生益肆其力淹貫經學旁¶
通子史凡隂陽厯數卜筮相法咸造其精字書遒勁不¶
下古人年十七遭母喪哀毁過禮時弟琬甫四歲抱養¶
<pb:KR4e0104_WYG_015-7a>¶
惟勤不貽憂於父居鄉勇於行義時疫大作姑家尤甚¶
人皆逺避無至門者公曰若此噍類絶矣患難不恤何¶
以親為遂宿其家躬治湯藥以全活之卒者出地塟之¶
鄉閭為之感化永樂乙未乃登進士第選為翰林庻吉¶
士預脩性理大全書未幾仁宗皇帝以太子監國南京¶
選公隨侍既而太宗皇帝知公之才復召還北京預脩¶
永樂大典書成賜白金文綺授中書舎人涖事翰林仁¶
宗嗣位之初特賜勑命階徵仕郎宣宗皇帝御極遷禮¶
<pb:KR4e0104_WYG_015-7b>¶
部儀制主事仍涖翰林事宣德庚戌以親老懇陳歸省¶
未閲月復遣使召還正統改元皇上嗣位特選公入史¶
館纂脩宣宗實録未幾遭外艱痛踊幾絶四年秋服闋¶
至京上以公累朝舊臣轉吏部考功主事日侍禁庭凡¶
中貴人㓜而秀者屬公訓之公雖被寵光達盛衰之理¶
益畏慎不安屢乞外補或曰如公遭遇千載一時搢紳¶
所願不可得者何乃自疎如此公曰以吾所見當如是¶
古人固有不俟終日者九年春遂遷河南布政司右叅¶
<pb:KR4e0104_WYG_015-8a>¶
政時汝陽不雨禾將稿蝗復大出官民憂懼走報藩司¶
公大驚曰尚可緩乎即日往視之且自訟曰匹夫一念¶
之誠尚能格天况吾任承宣之職乃齋嚴致禱方畢民¶
忽報云有鳥數千成陣而下延頸長足名曰秃鶖啄蝗¶
無遺已而飛去越明日大雨官吏士民交相忻忭景泰¶
四年冬以考績來京轉太僕寺卿尋遷兵部右侍郎公¶
益勵忠勤士林推重未幾賜誥命進通議大夫天順改¶
元上念南京根本重地以公老成往涖部事越三月以¶
<pb:KR4e0104_WYG_015-8b>¶
疾卒于官是年七月四日也壽六十有四配李氏前禮¶
部尚書兼左春坊大學士志剛之女先卒贈淑人繼室¶
同邑竺氏女封淑人亦先卒側室孫氏金氏生男二長¶
曰旻次曰晏女慈恩適王績餘早卒孫男二俱㓜旻等¶
將卜歸塟于嶺山之陽公雅性不喜喧囂甞扁退公之¶
所曰靜齋書八詠以自况時重公之文求者接踵所著¶
拙菴集若干巻沒之日有司奏報上深悼之特遣官諭¶
祭仍命工部為營塜壙嗚呼公之見用于世慎終如始¶
<pb:KR4e0104_WYG_015-9a>¶
愛惜名節無纎毫之玷置之名卿才大夫之列無愧焉¶
是宜有永于後矣¶
　　　奉直大夫尚寶司少卿袁公墓表¶
士生天地間有遭遇明時而不得見用於世者有見用¶
於世而不得見知於君者有見知於君而無才術以顯¶
其名者有名雖顯而不能保全始終福壽俱隆者今之¶
君子兼而有之者吾於尚寶袁公見之嗚呼休哉公諱¶
忠徹别號靜思前人世居南昌至七世祖子誠仕宋累¶
<pb:KR4e0104_WYG_015-9b>¶
官刑部尚書南渡時扈蹕家於鄞六世祖芳為吉州泰¶
和令髙祖鏞咸淳進士為宋死節曾祖澤民養道不仕¶
祖士元為元翰林國史院檢閲官父珙國朝太常寺丞¶
贈中順大夫太常寺少卿母倪氏封恭人公自幼穎敏¶
神氣異常讀書強記童丱時已能詩文凡名士鉅儒一¶
見知為大噐太常君精於風鑒公得其傳文廟在潛邸¶
時聞太常君名以書幣召之公隨侍文廟見公論相大¶
喜賞賚甚厚尋許歸家未幾高廟崩建文嗣位信任非¶
<pb:KR4e0104_WYG_015-10a>¶
人猜忌宗室文廟不安因有靖難志召公問之對曰天¶
命有在誰能禦之奉命纂人象大成書以獻賚予有加¶
壬午夏文廟入正大統首遣使召公父子至官其父太¶
常丞且曰忠徹臨事有斷制所言多驗特授鴻臚序班¶
賞賚殊厚公入謝曰陛下當畏天脩德偃武崇文率由¶
舊章振肅綱紀撙節財用明慎賞罰禮貌大臣黜陟臧¶
否用臻太平之治並賜嘉納尋知公在戎籍即令兵部¶
蠲之又甞勉公進學公以務冗對遂陞尚寶司丞且曰¶
<pb:KR4e0104_WYG_015-10b>¶
此職有暇可親詩書公退而感激不怠庚申改中書舍¶
人己丑春營北京公扈從既至日與大議復遣中使召¶
太常君至父子相隨出入禁庭尋密遣公乘傳看楚王¶
子重瞳公還奏無他異庚寅春以公父髙年優賚遣還¶
公扈從北征既還上屏左右從容宻問大臣優劣之狀¶
武臣丘福朱能張輔李逺陳懋柳升薛禄文臣姚廣孝¶
夏原吉蹇義金忠呉中吕震李慶方賓公一一論斷以¶
對上曰卿所識鑒正合朕意是歲冬太常君卒&KR0608;塟加¶
<pb:KR4e0104_WYG_015-11a>¶
厚公奔喪塟畢詔起復之癸巳春扈從至北京甲午春¶
復扈征衛喇特乙未夏上謂公曰東宫不聞教子對曰臣¶
聞古者不親教子宜選文學老成之人以輔導之責其¶
成遂選儒臣儀智陳山等日侍講讀丙申春秩滿復尚¶
寶司丞特加賞賚戊戌春召公至便殿示以進陞之意¶
公固辭以父未有贈官即日召吏部贈其父官賜誥命¶
公益感勵進相書機要丙子陞尚寶司少卿恩典稠疊¶
莫與為比壬寅春扈從北征公言利出東路上不從洎¶
<pb:KR4e0104_WYG_015-11b>¶
還軍在東者果大獲復觀將兵者得利已而㨗至每從¶
征所言無不驗者仁廟登極待之尤厚賜誥命尋賜還¶
家燎黄省視宣廟嗣位召至京宣德改元丁内艱不獲¶
奔喪詔以從子代還襄事一日見上容色曰宗室人有¶
謀上之意七日内果有報漢王反狀者公扈從往征之¶
既還受賚彌厚甲寅春得展祭之請乙卯春今上嗣位¶
公入朝己未夏懇乞致政既得請南歸傾朝縉紳祖餞¶
都門外公之術竒驗於文廟者不能盡述若公效忠讜¶
<pb:KR4e0104_WYG_015-12a>¶
論則人不及知者甚多如終大孝之情而慎宻機事論¶
養賢之實而贍其取給乞賜孔氏玉軸之誥歴言遣使¶
取寶之非議武職宜准終喪諫服藥勿信方士如此之¶
類皆有人所難者休官居閑二十餘年忽遘疾顧其子¶
曰死生常理吾何憾惟信誠忠厚可以立身汝宜勉之¶
屏藥端坐而終公生于洪武丙辰十一月七日卒于天¶
順戊寅三月三日壽八十有三娶邊氏累封宜人先公¶
二年卒子男二長應麟早沒次應驤鴻臚寺序班女七¶
<pb:KR4e0104_WYG_015-12b>¶
長適泰寧侯子陳鏞次適都轉運鹽使金逹次適光禄¶
寺卿子井醴次適寧波衛指揮萬全次適行人司副金¶
亮次適昌國衛指揮武銛次適王逈孫男女各二應驤¶
將以某年某月某日與宜人合塟于前嶴山之側前期¶
奉狀以治命來請表其墓公為人慷慨有大志不隨流¶
俗正論毅然不以利害少沮與人交洞見肺腑不立町¶
畦見人患難惻然力援傾囊不惜理有不直者面折不¶
少借其致政也聞朝廷出令之善用人之當則躍然而¶
<pb:KR4e0104_WYG_015-13a>¶
喜有不便於民者必憂形於色此其為人豈特風鑒一¶
事可稱道哉所著鳯池吟藁符臺外集若干巻¶
　　　贈嘉議大夫户部右侍郎薛公墓表¶
有自無為來者曰薛氏之子傳父逺命曰先公行實願¶
托執事之文以不朽予憐其用情不以辭按其僚友翁¶
君世資狀公諱能字士能姓薛氏世家廬之無為州有¶
仕元為鎮撫諱景仁公之曾祖也娶李氏有隠士諱舜¶
卿公之祖也娶顧氏考諱祥有智勇知元祚將終必有¶
<pb:KR4e0104_WYG_015-13b>¶
真主者出歲乙未聞太祖髙皇帝龍飛淮甸慨然提戈¶
集鄉兵歸附已而從征渡江屢獲竒功授水寨管軍鎮¶
撫明年克臺城己亥攻安慶洪武改元為漕運使轉輸軍¶
餉進工部尚書出為北平布政使後罷中書陞六部復¶
召為尚書時公已成立隨侍克盡孝敬歲辛酉尚書以¶
事下獄卒公之兄覬坐逮謫戍廣東之海南公倉忙中¶
獨承喪事奉尚書柩啓壙與母夫人賀氏合塟都城之¶
南既襄事扶擕老稚䟦涉萬里抵瓊州備甞艱苦不以¶
<pb:KR4e0104_WYG_015-14a>¶
為勞顧兄在尺籍乃經營家務以佐之而脩德善行不¶
荒僻貧賤易其心甞扁其齋居曰敬脩以見志翰林學¶
士解縉聞而嘉之為作記處他昆弟間友愛篤至交賢¶
士大夫乆而益敬命諸子從事詩書嘗戒之曰先君當¶
擾攘之際奮自武功歴官中外活人甚衆而子孫播遷¶
海外庸知造物者非玉成邪汝輩勉之忽一疾不起宣¶
德丙午四月十七日也距生元至正庚子二月四日享¶
年六十有七瓊之儒輩私諡曰靖安處士卜塟于瓊以¶
<pb:KR4e0104_WYG_015-14b>¶
子逺貴累贈嘉議大夫戸部右侍郎娶歐陽氏有淑行¶
早卒累贈淑人繼娶沈氏累封太淑人佐夫起家一力¶
勤儉既逺登進士第擢戸部主事歴郎中侍郎禄養之¶
餘悉以散之族衆逺數遣人迎養太淑人憚於䟦渉第¶
慰逺曰汝雖不在膝下吾心安矣天順二年七月二十¶
七日卒享年八十有四生子男五長繼善次繼隆次繼¶
常次繼昇俱早卒次即逺女二長適汪鏞次適訓導唐¶
䖍孫男四太淑人訃聞于朝遣官諭祭復勅有司為營¶
<pb:KR4e0104_WYG_015-15a>¶
塟事逺乞迎新柩合塟故里復給之驛舟以行皆特恩¶
也系以辭曰前有尚書後有侍郎公雖韜晦益振其光¶
靖安之名嘉議之贈公雖云亡孰掩其盛首邱之義子¶
克成之我表其墓百世之思¶
　　　中憲大夫湖廣按察司副使彭公墓表¶
太常少卿兼翰林學士彭君時狀其叔父慎菴先生之¶
行以示賢曰先叔平生存心制行之高不可以無述冀¶
執事為表刻諸墓以示我後人賢固辭弗獲則按狀而¶
<pb:KR4e0104_WYG_015-15b>¶
書之公諱琉字毓敬其先鄱陽人宋哲宗時有諱忠泰¶
者官於吉之安福子孫因家焉代有顯宦若亷訪使仕¶
益轉運使國祥其表表者至諱六有為國子生未釋褐¶
而宋亡遂隠不仕子孫相戒終元之世無顯者公之髙¶
祖祥翁曾祖芳逺祖古清父欽樂皆業儒欽樂用公貴¶
累贈奉政大夫脩正庶尹廣東按察司僉事母李氏累¶
封太宜人生子六公行三自㓜卓秀受業於古亷退山¶
先生蚤有時譽永樂甲午首領鄉薦戊戌春登進士第¶
<pb:KR4e0104_WYG_015-16a>¶
觀政憲臺時營建京城大臣以公才可集事奏委督起¶
應天諸郡夫役有司服其亷令出無敢後期者吏受賄¶
者置于法夫道亡者當械公以誠感之曰能自首者免¶
於是首者十八九溧水有虞眞者素以財力自雄為梗¶
公列其惡狀真計窮而出公曰爾所以安於豐産者皆¶
君上之賜也獨不知報邪真叩首愧服自後無敢亡者¶
明年以山東夫役緩於運木復委公督之令甚嚴衆為¶
公危公如期而還時侍郎李友直統其事嘉公之能而¶
<pb:KR4e0104_WYG_015-16b>¶
延譽之公之名益著明年冬以親民職重擢公知政和¶
縣御史李宷時廵銀場懼公不容其家人奸利乃文致¶
其罪謫徒沛中公處之泰然自得洪熈改元用薦者授¶
臨清教諭乃作新士習具有程法諸生莫不悦服感激¶
奮勵多底成才公在師席凡三典文衡楊文貞公髙其¶
學行薦陞翰林院編脩公曰是職不易稱也益力學忘¶
倦雖空匱不恤預脩五倫書及宣廟實録同事者服其¶
精勤正統改元賜勅命進文林郎時朝廷留意人材乃¶
<pb:KR4e0104_WYG_015-17a>¶
簡儒臣學行淳正者十三人授以憲職提督天下學校¶
公與選中陞廣東按察司僉事既涖任立教條嚴考課¶
歲歴郡邑開導諸生凡黌舍廢缺者增脩二十餘所書¶
籍不備者咸刻而傳之嶺南士風為之丕變科目之盛¶
幾於中州復兼督農桑黜陟官屬奉法不撓人服其公¶
朝廷嘉之賜誥命進奉政大夫脩正庻尹尋陞山西按¶
察司副使仍理學事景泰初罷提學改任湖廣奉勑賛¶
理廣西軍務公益孜孜盡職不憚勞渉未幾引疾致仕¶
<pb:KR4e0104_WYG_015-17b>¶
太宜人猶在堂公得奉歡膝下已而居喪營塟一遵家¶
禮處兄弟間尤篤於友愛恒欲相接怡怡如也立義塾¶
以訓子弟暇則徜徉山水間自謂無樂以易之如是者¶
五六年忽疾作不能言舁至正寢精神不亂意欲永訣¶
乃秉筆以書有曰内不見已外不見人又曰保躬全歸¶
始終不移書畢而逝天順戊寅六月二十七日也距生¶
洪武辛未十一月十日享年六十有八配劉氏累封宜¶
人先公卒側室周氏生子一人晉早卒女三人長適歐¶
<pb:KR4e0104_WYG_015-18a>¶
陽和次適管驥次適伍瑭晉之卒也無後公命時之仲¶
子頥為之後孫女一卜塟于故里黄牛嶺之陽公為人¶
剛毅嚴肅雖燕居無惰容然孝友忠厚出於天性接人¶
意誠而禮至尤謹於奉祀先塋在四逺者歲躬展省平¶
居言論一出於正義有不合雖小不為所當為者雖違¶
俗忤物為之弗顧也性甘淡薄於書無所不讀為文雄¶
贍追古作者所著有備忘録慎菴等集若干巻藏于家¶
嗚呼天下人物江右為盛而江右世家彭為盛彭之彦¶
<pb:KR4e0104_WYG_015-18b>¶
公為盛然則公之行顧可使之泯泯無傳哉賢與時同¶
官乆知其博雅君子所狀必非過其實者故繁其詞而¶
不殺云¶
　　　贈文林郎江西道監察御史鄭君墓表¶
鄭氏在宋有名綺者浦江人事親至孝臨終誓子孫毋¶
析産乾道中賜號冲素處士子孫世守其訓歴二百四¶
十餘年宋元本朝皆旌其門予恨不識其子孫有為御¶
史者謁予告曰佑義門之裔也先君棄世七年矣而墓¶
<pb:KR4e0104_WYG_015-19a>¶
未有表懼善行之泯焉無聞冀有以白之予嘗歆慕鄭¶
氏以為有三代之遺風故不以辭按狀君諱沂字景元¶
别號菊軒髙祖季二仕元由省元為叅尉自浦江遷常¶
山曽祖朝宗祖辰表皆含章弗耀父德傅以才行薦試¶
事地官出使閩越有能聲未幾以疾求退母程氏昆弟¶
五人君行居四自幼穎敏能詩善書性極孝父在官隨¶
侍不釋至七易寒暑備甞艱辛而和豫之色不少替與¶
昆弟處怡怡然永樂初家遭多事計資費不能支君恐¶
<pb:KR4e0104_WYG_015-19b>¶
貽親憂乃極力當之業以不墜甞總理一區租税曰吾¶
聞仁人君子惟以濟利為心若掊克朘削者為利已也¶
不知害已隨之矣用是小民感悦相率無後期者至於¶
絶沒田土歲乆為豪奸據匿而粮賦累及小民君慨然¶
白于有司用是免代輸之患後雖遇君之子弟不論疏¶
戚禮意必勤念君之德故也族𦙍既蕃一門同居迨二¶
千口藹然雍睦無梗訓者有家塾焉恒延師儒合親黨¶
子弟教育之居當水陸之衝凡搢紳官僚經過者必見¶
<pb:KR4e0104_WYG_015-20a>¶
之君亦欵留竟日夕或辯論古今人物㣲詞奥㫖多出¶
人意毗陵呉公以都給事中出宰常山聞君名徃造其¶
廬與語大悦歸謂僚友曰吾於是邑得子羽焉欲以賢¶
良應詔君以親老固辭乃止二親年偕八旬餘康强無¶
恙君别構堂以奉之扁曰怡樂與昆弟子姪朝夕㑹於¶
堂下捧觴為壽及親沒塟祭一遵朱氏禮復構堂扁曰¶
永思以寓終慕之情尤好施予見貧乏者濟之患難者¶
恤之孤孽無依者婚嫁之有弗協於家而忿爭者陳大¶
<pb:KR4e0104_WYG_015-20b>¶
義以感化之去家二里許有溪曰亭潭往來病渉多溺¶
死君為置舟濟之里有王乙遭疫暴屍雖至親懼不敢¶
近君為具棺瘞之凡所行之善多類此伯父景範以富¶
室起實京師君嘗往省焉及卒曰毋苦其後也以子佑¶
代時佑已從學日有造君諭之曰吾聞獨學無友則孤¶
陋寡聞京師文物之淵藪汝往親之卒業焉佑承命而¶
往景泰初遂登進士第擢監察御史君嘗以書勉其忠¶
勤儉慎及佑使蜀便道歸省君曰汝承王命不可久於¶
<pb:KR4e0104_WYG_015-21a>¶
此吾雖老邁有諸子在無慮也歲甲戌二月八日一疾¶
而逝距生洪武癸酉四月十五日享年六十有二卜塟¶
于江陽奄山之陽天順丁丑以佑貴贈君如其官配王¶
氏先公九年卒贈孺人子男五人長某次某次某某女¶
一適某孫男七人孫女五人嗚呼鄭君力學好善不干¶
仕禄孝友刑于家德惠及于人慶澤衍于後是豈愧于¶
義門之佳子弟哉是為表¶
　　　進賢縣學教諭張先生墓表¶
<pb:KR4e0104_WYG_015-21b>¶
嗚呼先生棄世在景泰六年十二月十三日距天順三¶
年則四星終矣子滿自上饒至京師謁賢泣且告曰先¶
人屬纊之際顧諸子曰李原德知我平生托其文以表¶
吾墓足矣言畢而逝不肖奉先人遺命以來惟執事有¶
以惠之昔賢方童丱時先生來主鄧庠師席至宣德改¶
元春二月賢始為諸生是歲八月先生以大故去賢受¶
業先生之門纔數月而誘引開導方殷自後粗有成立¶
不至于棄才實先生啓之今先生遺命屬賢賢尚何辭¶
<pb:KR4e0104_WYG_015-22a>¶
按國子學正張淵狀先生諱受字應祥其先河南信陽¶
人曾祖某元末游宦江西之饒州祖友諒因移家廣信¶
之上饒遂土著焉父明道不樂仕隠居靈溪母李氏洪¶
武甲寅正月二十一日先生生焉自㓜穎悟逈出等夷¶
時翰林王欽止師道尊嚴先生往受學焉大肆其力於¶
經史子集乃入郡庠未幾以學成貢入成均得友天下¶
士子聞見益廣有聲搢紳間永樂丁亥召入文淵閣與¶
脩大典明年秋闈遂中髙第又明年春闈名在乙榜得¶
<pb:KR4e0104_WYG_015-22b>¶
晉州儒學訓導丁酉秋浙省禮聘校文鄉闈尋以秩滿¶
調鄧州先生曰晉庠之士非無成效者科目中否則有¶
命焉今以此為功吾可必哉益脩教條以盡吾責而已¶
庚子秋復校文於陜右宣德初丁内艱服闋除深州秩¶
滿調温州十年校文於福建正統戊午校文於河南凡¶
四典文衡皆號得人秩滿考績應遷先生以老疾辭弗¶
允遂陞進賢縣學教諭又六載致仕時年七十有七先¶
生噐宇魁梧襟懷洒落無斬絶崖岸之行接人和氣溢¶
<pb:KR4e0104_WYG_015-23a>¶
於言面所至後學多造就如賢之疎鄙亦在門下而春¶
坊庻子周旋禮部侍郎章綸監察御史王福生軰皆其¶
髙第論者以比安定然一官淹至三十年之乆豈造物¶
者有所乖歟雖然使先生不一任而躋膴仕則人才出¶
其門者未必若是之盛由此觀之則先生顯晦自不可¶
以尋常之見論也先生壽八十有二配同邑徐氏早卒¶
繼晉州劉氏亦卒男曰眞曰觀女適大學生宋福嘉者¶
徐出也男曰滿女一適羅瑛一適童頊一適宋友俊者¶
<pb:KR4e0104_WYG_015-23b>¶
劉出也孫男曰琦曰瓘曰珙曰顯曰璘曰瓏女六三在¶
室曽孫男女十有四卒之明年八月卜塟邑之雙峯山¶
下是為表¶
　¶
　¶
　¶
　¶
　古穰集巻十五¶
