# -*- mode: mandoku-view; -*-
#+TITLE: 古穰集
#+DATE: 2015-08-25 00:20:00.352682
#+PROPERTY: ID KR4e0104
#+PROPERTY: BASEEDITION WYG    
#+PROPERTY: JUAN 卷三
<pb:KR4e0104_WYG_003-1a>¶
欽定四庫全書¶
　古穣集巻三¶
　　　　　　　　　　　　　明　李賢　撰¶
　　書¶
　　　與薛僉憲書一¶
嘗竊以為天下之士無不可與為善者特以聖賢不世¶
出而無有成就之者昔孔子不出則七十子終晦於當¶
時程子不出則㳺楊諸公不顯於後世夫天下之士如¶
<pb:KR4e0104_WYG_003-1b>¶
七十子㳺楊諸公者未嘗無也惟其不遇聖賢故無以¶
自立于世士之不幸無大於此昔羅仲素聞楊中立得¶
伊洛之學遂不憚千里往學焉既三日驚汗浹背曰㡬¶
虚過一生使仲素當時不遇中立未必能傳其道顯名¶
後世嗚呼天下之士如仲素而不遇中立者多矣固知¶
虚過一生而莫由也已其志可哀焉如某之不肖安敢¶
自列於㳺楊諸公意者使得逰於程子之門雖不敢望¶
㳺楊庶㡬於聖賢之道得聞萬分之一必不為程子所¶
<pb:KR4e0104_WYG_003-2a>¶
棄矣豈至如此而已雖然聖賢之生闗乎氣運以今之¶
世觀之氣運可謂盛矣而未有聖賢者出豈方出而未¶
顯亦雖有之而人不知若曰有之未必不知意者其方¶
出而未顯也今天下之士有志於道學方出而未顯者¶
豈閣下其人歟某幼時務農十八始入學乏良師友無¶
所發明在學七年為有司催迫赴試不幸而中既而以¶
公務至山西得見閣下議論淵源心竊自喜以為天假¶
此遇使知造道之方也孟子曰我猶未免為鄉人也是¶
<pb:KR4e0104_WYG_003-2b>¶
則可憂也嗚呼孟子之不為鄉人亦明矣而憂之如是¶
若夫中人以下之質設使其心如孟子則其憂當何如¶
哉此某之所以大懼也然雖愚昩所擇亦明黙觀四方¶
賢士大夫其於道學見之明求之切者無如閣下於是¶
願逰其門冀無虚過一生惟閣下察此心憐此志引而¶
進之倘不見阻自當質疑不敢怠不敢忽¶
　　　與薛僉憲書二¶
向者不揣無狀輒敢請教於左右已而赧然恐懼待罪¶
<pb:KR4e0104_WYG_003-3a>¶
不意閣下矜其愚昩辱賜教墨示以造道之方於是斂¶
袵起敬而披誦累日不能釋洎閣下來京幸欲相從冀¶
聞咳唾之音奈拘於職務未及再㑹而閣下行矣付之¶
悵然來喻謂讀書而不由其道不免買櫝還珠之弊僕¶
初未之覺已而留意驗之身心開巻便覺與聖賢不相¶
似始大慙懼乃知向日誦其書解其義未嘗求是道體¶
之身心真無用之糟粕耳宜乎於聖賢之道無異於夢¶
中𡨕𡨕茫茫莫知所之來喻謂但覺心身存履少有違¶
<pb:KR4e0104_WYG_003-3b>¶
理則一刻不能安其身若於道理不實見得烏能如是¶
㒒之所以願承教者亦求如是而已竊惟先儒論求道¶
之方非一端至言立身進步之要獨曰涵養須用敬進¶
學則在致知又曰敬以直内義以方外及言所以用力¶
之方則以中庸戒謹恐懼為持敬之本大學格物致知¶
為明義之端此聖賢造道的實緊切工夫有志於學者¶
舍此無所用其力也然惟豪傑之士雖無文王猶興若¶
中人以下之資安能自振拔邪必得師友朝夕講明相¶
<pb:KR4e0104_WYG_003-4a>¶
觀而善如此琢磨十數年後萬一可望嗟夫欲學齊語¶
一齊人教之衆楚人咻之雖日撻求之不可得况於楚¶
咻之中無一齊人之教而求齊語得乎僕之所行有類¶
於是且志又不能勝氣毎於經書讀未終篇已欠伸思¶
睡縱强之不克是以一曝十寒卒無次第望於道理有¶
豁然貫通處何由得哉然忠孝大節固不敢虧惟聖賢¶
細膩工夫精義妙理見於行已接物之際決不能到非¶
敢自棄也素無涵養思索講明之功實理不能得之於¶
<pb:KR4e0104_WYG_003-4b>¶
心故耳然非不知為已為人為義為利之分凢有動作¶
欲體為已為義之真但不能灼見辨之不精毫釐少差¶
忽不自知已墮於為人為利之域矣此僕之所以凜凜¶
也敢不就有道而正之夫所貴乎君子者以其能成已¶
成物也古之先儒莫不惓惓欲接引成就人不追既往¶
不逆將來以是心至斯受之耳望閣下以是存心啟迪¶
來學若夫人之斥咲乃世俗常態非所恐也來喻所謂¶
熟讀聖賢諸書一字一義灼見下落體之身心繼以無¶
<pb:KR4e0104_WYG_003-5a>¶
倦自今以往敢不服膺僕之所以願逰其門不肯他適¶
者以閣下見道分明故也伏惟察其志而教之幸甚¶
　　　擬上執政書¶
生某謹齋沐再拜上書於大人先生閣下生惟閣下名¶
重天下天下之士用與不用在閣下而士風之振與不¶
振豈非閣下之責哉今天下之士奔競之習未止而廉¶
退之節少見豈世道日降而人不復古歟亦上之人有¶
以使然歟不能無疑於是也夫人材之盛衰係國家之¶
<pb:KR4e0104_WYG_003-5b>¶
安危士風所闗不其要乎此生之愚見獨敢以是為閣¶
下一陳之然閣下盛徳大才博學篤行臨大事決大議¶
不動聲色而措天下於泰山之安如韓魏公者固知後¶
生小子淺識薄見安能有補於萬分之一其心以為古¶
之君子不可得而見之矣幸而今之君子有如古之人¶
者不得一接其言終身之恨也於是不揣無狀輒敢妄¶
言瀆聽竊惟近代以來士風之盛莫宋若也原其所自¶
亦上之人有以勵之耳昔王文正為相張師徳兩造其¶
<pb:KR4e0104_WYG_003-6a>¶
門文正遂薄之以為狀元及第但當静以守之彼尚如¶
是則無階而入者當何如邪雖惜其才遂終身不用其¶
所以抑奔競勵廉退之意深矣吾是以知宋之士風宜¶
於此乎振之韓持國執政一官上書求知伊川先生曰¶
大資居位却不求人反使人求已盖為不求者不與來¶
求者與之遂致人如此其所以惜亷退惡奔競之意篤¶
矣吾是以知宋之士風宜於此乎正之至若與一官者¶
必固辭有一過者必求退居當道者初無戀位之心在¶
<pb:KR4e0104_WYG_003-6b>¶
下僚者率皆髙尚之士冝乎宋之人才有三代之風君¶
子推本必當歸功於如二先正者生之所以惓惓於閣¶
下亦欲如二先正之意以振士風使當世之士無愧於¶
宋不勝至願冒犯左右恐懼待罪惟閣下察其志而恕¶
之幸甚¶
　　　簡金尚書¶
伏惟左右豪傑之才耿介之操求於古人中亦不多得¶
以區區愚陋無似累䝉眷注思欲效誠獻忠於左右久¶
<pb:KR4e0104_WYG_003-7a>¶
矣今左右以國家安危為己任因邊城乏糧勞心竭慮¶
為轉運計不欲費損國家前者朝覲官已運米十數萬¶
石今又欲在京為商大户軍民之家定為則例運之以¶
與冠帶盖為社稷大計出於不得已而為之者但衆人¶
不察此心以為故欲為此損下之舉是以多生謗議謂¶
古之大臣為國大計務在得人心凡有所費寧在虧官¶
不肯損民恐失人心故也極知左右之心非不欲得人¶
心也以為此等為商之家承平日久所積必厚然其間¶
<pb:KR4e0104_WYG_003-7b>¶
亦有消乏不似前日者今奉行之人又過於嚴察稍見¶
其家房舍動用脩飾便謂有錢拘而報之不聽其訴只¶
欲多報為功不知十無一二不窘者况此時四方人心¶
離散者多居京師者又有此逼不無動揺其心所闗不¶
小見說四方商賈聞知征稅有増多止而不來今被拘¶
報者亦欲賣房散去夫京師者大衆也今為此舉則大¶
衆日散不可不慮或曰左右所舉已行雖有諫說必不¶
從也予謂此說甚非盖不忠於左右者云耳果事有不¶
<pb:KR4e0104_WYG_003-8a>¶
可即當切告未必不從况大徳寛宏何所不容輒敢以¶
所聞不便者為獻望髙明熟察審處之¶
　　　答陳祭酒書¶
晚生某再拜書復致政大司成陳老先生閣下區區曩¶
者筮仕之日聞士林清議謂先生道徳隆重威儀尊嚴¶
造就人材具有成法與宋之胡安定不相上下於是藏¶
之胸中日切景慕及文斾至京區區羣衆中進見獲覩¶
風采乃知果為天下第一流人物第以拘於官守弗克¶
<pb:KR4e0104_WYG_003-8b>¶
從逰為恨後凢來京區區未嘗不進見既而歸休人皆¶
惜之以為斯文宗主未有接其芳躅者且先生為天下¶
儒者師豈必出其門然後仰之况區區叨在搢紳之末¶
今濫竽館閣於前輩師儒當伸問安之敬但多事匆匆¶
弗克致書兹乃先枉教墨之賜感愧交集緬惟先生優¶
㳺林下安養天和山色水光詩懐酒興天壤之樂無以¶
代之欣羡欣羡區區株守如常不足為長者道専此奉¶
復臨筆毣毣惟自愛前迓景福不宣¶
<pb:KR4e0104_WYG_003-9a>¶
　　　答王仲宏都憲書¶
鄉末賢書復都憲仲宏文契足下屢荷恵書匆匆弗克¶
裁答兹者又承見惠云令子愛女已沒極陳悲哀之狀¶
遂欲自毁求罷夫古之君子立心制行具載方册皆可¶
師法試觀宋名臣言行録大抵知有國不知有家其心¶
以為不如是不足以立功名事業於天地間如富弼使¶
契丹家書至不開而去彼非不重骨肉之情盖事有重¶
於此者故也且人之脩短自有定數君子當以理自遣¶
<pb:KR4e0104_WYG_003-9b>¶
子夏哭子䘮明見責於朋友先王制禮務合中道不可¶
不及亦不可過也安有因子女之亡盡棄平生之志乎¶
又云逺斥於此足下為都憲大臣巡撫重地切近京師¶
正得時行道之秋逺斥二字實不相干顧乃取而納之¶
於已誠所未喻朝廷以足下才智過人託以重寄今因¶
子女之殤輒欲陳情來京弔恤愚見以為不可凡數次¶
書來見足下之意不能無私情之累誠非鄉里所願望¶
者而今而後足下宜盡改前慮一力勤勞王事用昭令¶
<pb:KR4e0104_WYG_003-10a>¶
名於無窮幸甚¶
　　　簡江西黄布政¶
今科得一進士張元禎選為庶吉士入翰林讀書此子¶
年方二十三四學問甚博識見甚髙立論出人意表行¶
文筆力老徤一竒才也不易得不易得但聞其家㣲而¶
且貧茲者告回畢姻本不欲放去留之進學過二三年¶
然後成婚未晚也又憐此子所禀欠厚骨體甚弱况血¶
氣未定之時婚事用遲為好第念其父命再四不可强¶
<pb:KR4e0104_WYG_003-10b>¶
留若到家畢姻後早令起程明年二月中望其到京且¶
彼處得此子於左右亦有光也可留意照拂其來至囑¶
至囑¶
　　　答國子監丞閻禹錫¶
昨得足下書反覆披閱足見才識髙逺出於尋常萬萬¶
比嘗痛恨自己立志不堅無所成就不免虚過一生得¶
見足下篤志進學如此亦為幸矣故以書相勉且道理¶
無窮雖古之聖賢亦未敢自以為足足下謂於道半明¶
<pb:KR4e0104_WYG_003-11a>¶
半暗未得打成一片而受用雖云謙辭盖亦自知之明¶
有益求長進之意在於不言之表矣但謂向上一節無¶
誰與講是以舌本久强教無所施詳味其言則向上一¶
節惟足下自知更無一人可講可教者夫向上一節豈¶
易知而天下之士豈易輕邪雖周程張朱造道之深何¶
嘗自謂獨知向上一節遂謂天下之士不可與講而教¶
無所施也况在已於向上一節或未能盡知而教人之¶
具或未必無缺遽謂不可與講而無所施毋乃忽於自¶
<pb:KR4e0104_WYG_003-11b>¶
察乎且既自以為半明半暗是模範未備於已而謂教¶
無所施可乎既自以為教無所施是師道已足乎已又¶
何親炙於人而賴其資乎所引韓退之云莫為之前雖¶
美而不彰莫為之後雖盛而不傳自謂不敢如此且退¶
之與于襄陽書有所干求故發此相須之言以挾制之¶
期於必聽豈聖賢道徳之言邪况於此書前後篤志進¶
學之意亦不相類而足下引用其中誠所未喻夫以足¶
下致書盡禮如此豈可輒於辭語之間洗垢索瘢誠愛¶
<pb:KR4e0104_WYG_003-12a>¶
足下之深務期造於醇正之地故耳幸弗以為狂耄而¶
鄙外也及觀佳作數篇辭意髙古可喜但為文貴條暢¶
只看晦庵草廬之文如行雲流水理明意到初無險礙¶
讀之令人快然於心二儒詩文累牘可謂多言矣於道¶
不惟無害而且有所發明更望足下取法焉¶
　　　與李叅政書¶
近因陜西守臣奏薦左右為叅政専理糧儲朝廷特賜¶
俞允可賀可賀予惟此任不比尋常正是立功名之秋¶
<pb:KR4e0104_WYG_003-12b>¶
比先年公専理此事聲價由是振起近來楊君専理此¶
事行之亦自安静今左右代理其事功名在此一舉但¶
念此時陜西非前日之比以邊陲言之北敵入邊日久¶
糧儲費用已多以腹裏言之連年災傷人饑加以大軍¶
供給人民疲困已極存活者不得力田逃竄者多未復¶
業若又徴運糧草豈不愈加狼狽雖左右有猷有為勢¶
必有不可遂者為之奈何以區區愚見當以撫安百姓¶
為先若使人皆耕作百穀既登方可徴運如或不察下¶
<pb:KR4e0104_WYG_003-13a>¶
情惟欲所委事完不但兩不得濟慮恐別生事端矣望¶
左右留心斟酌預為逺慮幸甚¶
　　　復張用瀚叅政書¶
兹承恵書足見雅意但稱許大過且儗人必於其倫皐¶
䕫周召聖人之徒也區區何人可比倫邪在他人亦不¶
宜如此稱譽况足下鄉友之至厚者豈可發此過當之¶
言而今而後但聞行已有乖繆者即規諫之可也且區¶
區與足下同鄉同年出處相似素愛足下為人平易坦¶
<pb:KR4e0104_WYG_003-13b>¶
率雖兄弟骨肉不是過也昔足下由戸部轉吏部雖區¶
區之意亦公道耳非有私也天順初足下乃為右職所¶
薦平生節操反被少損區區亦知不由足下特此輩以¶
相知自為功耳向若不由此輩薦之不遲數月必為公¶
論所推一時郎署豈有出足下之右者由是而為卿佐¶
孰得而議之足下今日居藩尚以古之君子自勉其仕¶
途利鈍不必介懐安知今日之屈不為後日之伸乎非¶
相知至厚言不及此區區居此亦甚危殆毎欲退休莫¶
<pb:KR4e0104_WYG_003-14a>¶
遂其願但日復一日惟冀不虧晚節耳餘不一一¶
　　　與叅議兄時榮書¶
弟某書奉兄時榮左右向者聞兄在任處事或偏因此¶
有書勸戒盖骨肉至親情不能已故耳若疏逺之人任¶
其所為於已何干孟子曰有人於此越人彎弓而射之¶
則已談笑而道之無他疏之也其兄彎弓而射之則已¶
垂涕泣而道之無他戚之也兄乃不然弟之勸戒盖必¶
不察此言耳既而聞被校事者奏發弟甚恐懼慮不可¶
<pb:KR4e0104_WYG_003-14b>¶
解一日因上召問别事畢言及此事遂䝉記兄之名似¶
有輕減之意今又遭此曠蕩之恩脫然無事却因言官¶
議論吏部考按年老還家致仕得以保全晚節何幸如¶
之兄今回家優㳺暮景鄉園之樂寜有涯邪弟居此勢¶
位亦甚危懼毎欲求退未遂所願待一二年再用懇辭¶
㑹須見從也只此不悉辰下向熱惟冀自愛¶
　　　與山西鄭僉事書¶
近者楊編脩送足下所寄一書并詩三首足見雅意且¶
<pb:KR4e0104_WYG_003-15a>¶
喜足下實授憲職但云有母見在意欲援京官例求封¶
此固人子之至願有不可得遂者足下必欲遂此願則¶
惑矣且母氏之榮雖在於此其奈勢之不便在足下惟¶
當盡其職分之所當為耳若使是方學校大興士風丕¶
振才猷見於行名聲昭於時足以慰母氏之心矣其榮¶
孰甚焉况人事盡而天理得然則前所願者庸詎知其¶
不終遂邪足下為是藩斯文領袖人才邪正係焉或差¶
之毫釐即謬以千里可不慎歟來而不往在禮為非輒¶
<pb:KR4e0104_WYG_003-15b>¶
以是奉答惟足下裁之¶
　　　請劉主静學士為冠賔書¶
僕之長子名璋年已長成粗知禮義茲欲加冠於其首¶
顧惟冠禮者人道之始古人之所重也冠義所以將責¶
成人之禮焉可不重歟然古禮筮賔後世無古之筮惟¶
賢是擇以今觀之搢紳之間學問之博行義之篤孰有¶
過於先生者故敢請先生為之願先生有以教之也卜¶
在五月二十二日至期恭俟儻䝉惠然賁臨玉成其事¶
<pb:KR4e0104_WYG_003-16a>¶
感佩盛徳寜有既邪専書以達萬冀不外¶
　　　與友人姜貴憲書¶
向聞足下遭内艱還家繼又聞途中遇鼔盆之憂第恨¶
宦路逺隔不能致生蒭之奠惶愧曷已茲承惠書足見¶
故舊之情且審克襄𦵏事慰懐慰懐今嵗朝廷恩典極¶
寛下民想皆被澤區區自去嵗以來屢經危險謗議紛¶
紛播傳四方足下豈不聞知但以剛中自守獨立不懼¶
近日頗就安静此心惟欲天下蒼生皆得其所一身禍¶
<pb:KR4e0104_WYG_003-16b>¶
患非所恤也先正云為善為惡殃慶自各以其類至且¶
天順年來區區所親見者善惡之報錙銖不爽自念本¶
以凡庸冒居輔導之職雖無正君之效而濟民之心未¶
嘗不切切焉然奸惡之徒恒欲加害卒不見遂以勢觀¶
之如羣虎逐一羊萬無可脫之理豈料虎反自斃而羊¶
尚存焉其故何哉盖善惡之報誠如古今所言不可誣¶
也區區毎以盛滿為戒決意求退未䝉見允奈何奈何¶
但着意保全晚節而已惟足下相知至厚故一告焉¶
<pb:KR4e0104_WYG_003-17a>¶
　　　簡蕭司馬¶
向者朝廷以左右叅賛機務深愜衆望且謂根本重地¶
自此有托矣尋荷左右恵書歸功於區區不敢當不敢¶
當但往時公道難行料左右平生之志未能盡展茲時¶
可以行矣况代守備者不過醇謹之人中人之勢亦非¶
昔比或有私情決不可從凡百興利除害撫恤軍民安¶
靖地方之事皆在左右一人太平氣象先自根本之地¶
卜之佇見功名事業由此益盛矣朋友之所願望者如¶
<pb:KR4e0104_WYG_003-17b>¶
此諒左右必能副之¶
　　　與趙都督書¶
近聞獨石羽書交至即日必然内侵且京師每嵗費糧¶
數百萬石以養軍士為何専在禦敵而已今嵗又有銀¶
兩之賚俗語云養軍千日用在一朝今軍士不思平日¶
費用朝廷錢糧一旦用之凡百所需又仰給於朝廷有¶
不遂者輒生怨望盖由上之人不能申諭故也今兵士¶
聞征悍敵其心皆怯有詐病以避之者曽無奮臂敢勇¶
<pb:KR4e0104_WYG_003-18a>¶
之士盖由將帥不能鼔舞振作故也若兵無銳氣望其¶
遇敵取勝難矣欲造鹿角拒馬鎗釘板㨧撅絆馬繩皆¶
非攻戰之具不過欲自衛其身而已况木鐵之費動以¶
百十萬計雖定天下者恐亦無此費也惟足下熟籌之¶
　　　與劉顯孜都憲書¶
近聞蘇松嘉湖常鎮諸郡多水禾稼無收人民饑窘且¶
云賴有巡撫者在不然無所望也由此觀之則數郡百¶
萬生靈之命係於左右一人正勞心焦思之時凡百救¶
<pb:KR4e0104_WYG_003-18b>¶
荒之政宜極力為之可也見說彼處在官錢糧積之亦¶
多若能存活民命雖盡數給散亦可此事在左右一力¶
主張儻以為官物不敢盡用以致人民餓莩流離亦左¶
右之責昔富鄭公在青州活饑民五十餘萬自謂賢於¶
中書令二十四考朱文公在浙所至多災民不聊生而¶
救濟之術無所不至以理言之賢者所歴宜召和氣以¶
事觀之必如此然後見仁人之用心也或者天災流行¶
預擬斯人以全一方生民之命耳又聞蘇州知府得人¶
<pb:KR4e0104_WYG_003-19a>¶
數十年來纔一見焉今年天下多水未有甚於彼處京¶
儲所供全出於此不有人民何由而得勉之勉之¶
　　　請吴與儉學士為冠賔書¶
某再拜書奉學士吴老先生閣下僕之第二子玠年已¶
長成粗知禮義茲欲加冠於其首竊惟冠禮者人道之¶
始古人之所重也而後世忽焉區區忝在搢紳之末不¶
忍以後世所忽者從而忽之於是勉求古人所重之意¶
將責其為人子為人弟為人臣為人少者之禮行焉但¶
<pb:KR4e0104_WYG_003-19b>¶
古有筮賔之禮而今則無古人之筮顧惟擇其賢者為¶
之今名公鉅卿不為少矣而儒行之髙未有過於先生¶
者况先生有母夀踰九齡有子官為風憲一門福夀當¶
世罕比故予輒敢敦請先生為賔不但有以教之而又¶
藉其積善之效以勵之也卜在是嵗正月二十七日至¶
期恭俟倘䝉不外惠然賁臨玉成其事則僕之父子所¶
以感佩盛徳者誠無量也専書以達惟先生其亮之¶
　　　答汪敬主事書¶
<pb:KR4e0104_WYG_003-20a>¶
同榜百人所餘無㡬每一念及為之悵然惟年兄不戀¶
戀於禄位其就職也最遲其休官也最早若以𡨕𡨕乗¶
除之數度之而年兄優㳺林泉之樂冝方殷而未艾也¶
若區區濫叨崇階無所建明既不能康濟天下又不得¶
引退較之年兄孰得孰失此可為智者道也茲承惠書¶
乃有徤羡區區之意足見友道愛厚而於鄙懐所存宜¶
乎不暇悉焉及誦奔走衣食之言於心惻然且以杜少¶
陵自况而無王叅録之濟者奈何奈何區區慨念同年¶
<pb:KR4e0104_WYG_003-20b>¶
之義特以俸禄之餘少助二五之數不必如叅録也繼¶
今以後倘篤友道尚以區區所行缺失見告辰下漸熱¶
惟自愛不宣¶
　¶
　¶
　¶
　¶
　古穰集巻三¶
